Magda Gessler, właśc. Magdalena Daria Gessler, z domu Ikonowicz (ur. 10 lipca 1953 w Komorowie) – polska restauratorka, właścicielka lub 
współwłaścicielka kilkunastu restauracji, malarka, felietonistka i osobowość telewizyjna.
Urodziła się w Komorowie. Jest córką Mirosława Ikonowicza, byłego korespondenta Polskiej Agencji Prasowej, i Olgi z domu Łucek (1931−2001), która 
pracowała jako reżyserka dźwięku w Polskim Radiu. Jej matka była pochodzenia rosyjskiego, a ojciec pochodzi z Wileńszczyzny; matka Ikonowicza 
miała pochodzenie włoskie, a rodzina jego ojca wywodziła się z Bałkanów[9]. Ze względu na słaby stan zdrowia matki chorującej na gruźlicę po 
narodzinach trafiła pod opiekę dziadków, cukierników Ireny i Leona Łucków, którzy mieszkali w Komorowie. Następnie zamieszkała z rodziną na 
warszawskim Muranowie. Ze względu na charakter pracy ojca, w latach 1956–1959 mieszkała w Sofii i w latach 1963–1967 w Hawanie. Ma młodszego 
brata, Piotra, który jest politykiem, prawnikiem i dziennikarzem[14]. Jej ojcem chrzestnym był Ryszard Kapuściński, przyjaciel rodziny.
Przez dwa lata uczyła się w IX Liceum Ogólnokształcącym im. Klementyny Hoffmanowej w Warszawie, ostatecznie ukończyła XXII Liceum Ogólnokształcące 
im. Jose Marti w Warszawie. Przez rok pracowała w archiwum Galerii Arsenał. Ukończyła studia malarskie w Królewskiej Akademii Sztuk Pięknych 
św. Ferdynanda w Madrycie. Swoją pierwszą wystawę malarską zaprezentowała w trakcie studiów, w Klubie Prasy Zagranicznej przy La Castellana.
W tym czasie dorabiała, pracując jako opiekunka do dzieci, tłumaczka i menedżerka w restauracji Tijo Pepe. Biegle mówi w języku hiszpańskim, 
komunikuje się również w językach: włoskim, portugalskim, niemieckim, rosyjskim i angielskim.
W latach 80. prowadziła w Madrycie firmę cateringową, po czym zajęła się przygotowywaniem dań na przyjęciach dla hiszpańskich dygnitarzy i 
członków dworu królewskiego – jej kunszt kulinarny docenił m.in. król Juan Carlos I oraz ekspertka kulinarna Clara Maria de A’Mesua, dzięki 
której poprowadziła autorskie warsztaty w Królewskiej Hiszpańskiej Akademii Gastronomicznej. Swoją pierwszą restaurację „W Ogrodzie” otworzyła 
w 1989 razem z braćmi Adamem i Piotrem Gesslerami w pałacu Zamoyskich przy ul. Foksal w Warszawie. Następnie otworzyli restaurację „Trębacka” w 
Warszawie. Po podziale rodzinnej firmy w 1991 jej i Piotrowi Gesslerowi przypadła restauracja „U Fukiera” na Rynku Starego Miasta w Warszawie, 
którą otworzyli 6 marca 1991.
Wydała trzy książki kucharskie: „Kuchnia moja pasja” (2005), „Kocham gotować – Magdy Gessler przepis na życie” (2007) i „Kuchenne Rewolucje. 
Przepisy Magdy Gessler” (2012). W latach 2010–2012 pisała felietony kulinarne publikowane w tygodniku „Wprost”, a w latach 2012–2018 była 
felietonistką tygodnika „Newsweek”.
Od 2010 jest związana z telewizją TVN. Od marca 2010 prowadzi program Kuchenne rewolucje, od września 2012 jest jedną z jurorek w polskiej 
edycji programu MasterChef, a w 2022 poprowadziła liczący cztery odcinki program Święta z Gesslerami. Ponadto w 2016 i 2019 wystąpiła gościnnie 
w kilku odcinkach programu MasterChef Junior Polska, a w 2017 i 2018 była jurorką w specjalnym wydaniu programu pt. MasterChef – Najlepsi. W latach 
2017–2019 była prezenterką programów stacji Food Network: Sexy kuchnia Magdy Gessler (2017–2019) i Odkrycia Magdy Gessler (2019).
16 grudnia 2010 została wyróżniona certyfikatem przez Ministra Rolnictwa i Rozwoju Wsi Artura Ławniczaka za promocję polskich produktów.
W lutym 2014 nawiązała współpracę z Targami Produktów Tradycyjnych i Ekologicznych „Regionalia”. Użyczała twarzy parówkom pod nazwą Besos, 
produkowanym przez firmę ZM Peklimar SA. Zaprojektowała własną kolekcję obrusów i serwet dla Fabryki Lnu Żyrardów oraz grę planszową Kuchenny 
poker. Wystąpiła gościnnie w jednym z odcinków seriali TVN Niania (2008) i Na Wspólnej (2014). Zagrała w polskim zwiastunie szóstego sezonu 
serialu Netfliksa Orange Is the New Black (2018). Użyczyła głosu żółwicy Magdzie w filmie animowanym Mniam! (2011). W 2019 była bohaterką reality 
show Starsza pani musi fiknąć i gościem w programie Big Brother, a jesienią 2022 była gościem w jednym z odcinków programu TVN Lego Masters. 
Wzięła udział w kampaniach reklamowych marki Ulgix, produkującej środki ułatwiające uwalnianie gazów jelitowych oraz poprawiających procesy 
trawienne. W 2021 wydała autobiografię pt. Magda. W 2022 ogłoszono, że powstanie film fabularny opowiadający o życiu Gessler, którego scenariusz 
ma być inspirowany książką Magda.